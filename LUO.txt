Jii 2 moko jowito ngimagi ka machielo 1 to ohinyore marach mokalo e masira makoch mar apaya mane otimore e apaya mawuok Oyugis kochimo Chabera e sub county ma Rachuonyo East e County ma Homa Bay ewii odhiambo makawuononi
Jii 2 go mane gin ja apiko moro ma ja higni 20 mane oyang nyinge kaka Kevin Omondi kod achiel kuom jowuoth mage mane oting’o mane iluongo ni Shopie Anyango ma ja higni 23 ne jotho mana kanyo gi kanyo e masirano mane ojuko lori moro mar kambi jo China kod apiko yoo Ringa
Masirano ne otimore kar saa apar gachiel gi nus mar odhiambo ka ja apikono ne rik owuok yoo Mikayi gi jowuoth ariyo mane oting’o kochimo godo chiro Ringa ema lorino mabende ne gichimo godo kamoro achiel ne ochwadee
Magi ne oyangi gi jatend obila ma Sub County ma Rachuonyo East migosi Charles Barasa mane owacho ni ja apikono ne lorino otuomo apikoneno gie ng’eye ma onege kod achiel kuom jowuoth mane oting’ogo kanyo gi kanyo
Kane omedo wuoyo ewii wachno migosi Barasa nowacho ni jawuoth mar ariyono mabende pokne giyango nyinge to ne ohinyore marach mokalo e masirano kendo ne oring godo e kar thieth ma Rachuonyo South Sub County Hospital
Ne ogol siem ne weg geche maringo e apayano ni jotemie bedo motang e seche ma ginie ndarano nikech wach gedo mar apayano madhi nyimeni
Ringre ja apikono kod jawuoth mane othono ne oter e kar kano ringre joma otho ma kar thieth ma Rachuonyo South Sub County Hospital
Kenya kawuono ohango bedo kod kwan maduong mokalo mag jomane oyudi ni jonigi midusi mar Coronavirus ma gin jii 389 makoro kelo kwan jogo duto man kod tuo magalagalano e pachoka chopo jii alufu 7 gi 577
Magi ne oyangore e tuak mane oorne ute fuambo gi keyo gi jatend migao mochungne yoore thieth e thurka migosi Mutahi Kagwe
Kanochiwo ler ewii wachno migosi Kagwe nowacho ni kuom jii 389 mane oyudigo mana jii 3 kende ema ok jokenya ka modonggo te to gin jokenya
Kanomedowuoyo ewii wachno jatend migaono nowacho ni County ma Nairobi ema pod ni nyime kod kwan maduong mag jomane oyudi kod tuo mar Coronavirusno kane en kod jii 248 man kod tuono kiluwe gi Kajiado gi jii 36 kaeto Kiambu gi jii 27
Bende migosi Kagwe ne oyango ni nitie jii 88 mane othiedhi ma ochango ma owe odhi pacho makoro kelo kwan jogo duto ma osechango e thurka chopo jii alufu 2 gi 236
Katakamano ne olero ni nitie jotuo moko 5 mag Covid-19no mane jotho ei kawuononi
Kagwe ne okwayo oganda jokenya duto mondo joyie orit chike mane oketi gi piny owacho mag kedo gi tuo makochno kowacho ni kadipo ni jii ok nyal timo mano to tuono nyalomedo landore moloyo
Kwan jogo duto man kod midusi mar Coronavirus e pachoka koro kawuono ochopo alufu 7 gi bathe bang yudo jii 247 ei kawuononi man kod midusi makochno
Mano koro okelo kwan jogo duto man kod tuono chopo alufu 7 gi 188 ei kawuononi
Magi ne oyangi gi jalup jatend migao mochungne yoore thieth e pachoka laktar Rashid Aman mabende ne owacho ni kuom jii 247 mane oyudi kawuonogo county ma siaya ne nigi ng’at achiel ka ng’at achiel ma siayano ne oyudi e gwenge mag alego usonga
kanomedowuoyo ewii wachno laktar aman nowacho ni kwan mar jii 247 go ne oyudi kuom jii alufu 4 gi 147 mane opim ei seche 24 moko mokalo
Jatelono bende ne oyango ni nitie jii 39 moko mane jochango bang yudo tuo mar Coronavirusno mane owe odhi pacho kod moko 2 bende mane tuono olal gi ngimagi ei kawuononi
E bwo piny mangima jii ma kwan gi romo million 11 gi bathe ma josegamo midusi mar Coronavirusno ka jii ma kwan gi romo alufu 524 gi 828 bende tuono osenego
Bende kwan jii maloyo million 6 e bwo piny mangima ma osethiedhi ma ochango ma owe odok pacho
Doho ma Rongo e County ma Migori ogoyo jomoko 7 fuai mar silings alufu achiel moro ka moro kuom ketho mane oyudgi godo mar wuotho maok giruako mask
Ripot mane owuok e tesend obila ma Kamagambo wacho ni jii 7 moko ne omaki gi obila mane jotudore kod apisas mag bad migao mochungne yoore thieth e apedha mane otim ei okinyi makawuononi kendo ne otergi e doho ma Rongo mane ogogie fuai mar silings alufu achiel kuom ng’ato ka ng’ato
Ei ndalo moko 3 mokalogi kwan jii maromo 47 ma osemaki ma ogo fuai manie kind silings alufu 5 gi silings alufu 1 e Sub County ma Rongo kuno gi ketho mar wuotho e kind oganda kaok giruako masks
E Sub County ma Suna East bende apedha dhiyoe nyime -mano apedha ma itimo kod apisas mag bad migao mar thieth kod obila
Kanowuoyo ewii wachno jatend obila ma Sub County ma Suna East migosi Stanley Atachavi nowacho ni ne gimako maloyo jii 30 mane gikyudo kaok joruako masks ei ndalo 3 moko mokalo
Atachavi nowacho ni saa koro osechopo ma jopiny jonegobed ni joyieroe ka ber mondo mi giruak masks mabende nengogi en mana silings 30 kende koso giwe ruako masks mondo mi makgi kendo dhi gogi fuai mar silings alufu 5 e doho
County ma Kisumu kawuono osidho ayanga App moro e mbui ma dhano jobiro tiyogo e ng’eyo ka ginyalobedo gi rang’isi mar tuo mar Coronavirus kokalo e simbegi mag ong’we yamo
Appno mabende otisi ni Luscii App kata CovidConnect App olosi kokalo e tudruok manie kind piny owacho mar County ma Kisumu  mbalariany ma Maseno kod kambi mar Pharm Access
Magi ne oyangi kod governoe ma Kisumu kuno ngire Anyang Nyong’o mane owacho ni nyakane tuo mar Coronavirusni muoji e pachoka jogweng ma County ma Kisumu kuno josebedo ka jong’iso nyao e dhi e kuonde thieth dhi e pim ne tuo mar Covid-19no kowacho ni app ma gikelo e mbui kata e simeno koro jo Kisumu kuno nyalobiro tiyogo e ng’eyo chal margi ne tuo mar Coronavirusno
Ogai mar ODM migosi Raila Odinga koro kawuono ne ohango wuoyo e lela e odiechieng mokuongo nyakane timne yeng’o e kar thieth moro mane odhiye yudo thieth e piny The United Arab Emirates
Migosi Raila ne owuoyo e video mane ogol kod nyare matin Winnie Odinga
Migosi Raila mabende ne oruako onyasa mar khaki marambulu kod ti -shirt maratong ne onenore ka mor e videono kendo ne buonjo abuonja kane owacho ni owinjo ka osechango
Bende ogai mar ODMno ne oduoko erokamano ne jogo mane joketone alam kendo chung kode e kinde duto manyochane odhiye nyime gi yudo thiethno
Spika ma County ma Kisumu Elisha Oraro wacho ni budget mar kwan omenda maromo billion 11.2 manokal gi bunge mar County ma Kisumo  koro idwa luw machiegni gi MCAs mar neno ni omendago otiyo e yoo makare tok koseketie kogno gi gavana Nyong’o.
Oraro wacho ni gigeto mar bedo gi romo ma kanyakla gi jotend migepe mag Countino kod apisa madongo mag komiti mopogore oogore mag od bura.
Nowacho ni romo ma kamano geto neno ni chenro mag dongruok manosechaki orumo e yoo makare kendo ni ok gidwar ni mondo dhengruok ma osebedo e kinde mokalo e chopo chako tiyo gomendago onuore kendo.
Jatend migao mar somo ngire George Magoha olero ni pod ok ging’eyo maber kaponi inyalo bi yaw sikunde kendo higani.
Kanoloso e kar tiegruok ma Kenya Institute of Curriculum Development bang romo gi riwruoge makedo ne ratiro mag jopuonj Magoha wacho ni jonyuol gin moko kuom jok ma dwaro ni mondo obi oyaw sikul mana ka Corona oserumo.
Sikunde nochan ni mondo obi oyaw kendo dwe mar ochiko higani ka bad migao mar thieth bende wacho ni dweno ema bende Corona nyalo bedo ni medoree moloyo.
Jopiny biro rito chik mibro gol gi jatend piny Kenya Uhuru Kenyatta tarik 6 dweni.
Japuonjre moro ma ja klass 9 omaki gi obila ne nek mar nyako matin ma ja klass 4 e gweng’ ma Nduga e location ma Kachien North e sub county ma Rachuonyo south e county ma Homabay.
Wuoyino ma jahigni 15 omaki gi obila ma Rachuonyo South kaluowre gi nek mar Noel Adhiambo ma jahigni 11 mane en japuonjre e skul ma Kosele Community Christian Center kendo mane onegi tarik 19 dweeni ma ringre oduog okwany mana ndalo 3 bang’e kopandi e puodho moro mar oduma.
Nyakono ne onegi kane orik odhi kwath ka nonro mane otim bang’ bero mane otimne ringre ne oyango ni ne othoo bang’ wito rem mang’eny kane osegoye.
Komanda mar obila ma Rachuonyo South Esau Ochorokodi okoo ni gin kod neno moromo tudo rawerano gi nek mar nyathino.
Kwan jii maromo 259 oyudi ei kawuononi ni nikod midusi mar Coronavirus makoro kelo kwan jogo duto man kod tuono e pachoka chopo jii alufu 6 gi 70
Magi ne oyangi gi jalup jatend migao mochungne yoore mag thieth e pachoka laktar Mercy Mwangangi mane owacho ni County ma Nairobi ema pod okao namba gi kwan maduong mag joma nigi tuono kanowacho ni kuom jii 259 mane oyudigo Nairobi nigi jii 127 ka iluwe gi Mombasa man kod jii 39
County ma Kisumu ne nigi jii 2 kuom Counties mamoko mathurka
Kanowuoyo gi jopiny kachiel kachiel e tipo mar telebisen kowuok afya house e boma ma Nairobika Mwangangi bende nowacho nitie 35 mane ochango ma owe odhi pacho ei kawuononi makoro kelo kwan jogo duto makoro osechango e pachoka chopo jii alufu 1 gi 971 kabende ne olero ni nitie jii 2 moko mane tuo mar Coronavirusno olal gi ngimagi ei kawuononi makoro kelo kwan jogo ma tuono osenego e thurka chopo jii 143
Riwruok makedo ne ratiro mar oganda Haki Africa okone jotelo mag county ma Kisumu mondo mii jochiewu kendo kwedo sand ma jopiny kadhe e lwet obila e kindeni ma irakruok gi midhusi mar Coronavirus.
Director mar Haki Afrika Khalid Hussein wacho ni jopiny ojwang’ kendo owegi e lwet nono kata bedni obila moko rocho ratiro maggi.
Okoo ni gisendiko piny ripode mag jii ma okadho e sand e lwet obila to kod mago ma owito ngima e ecounty ma Kisumu nikech timbe obila; ka ranyisi en jago a nyocha othoo e sub county ma Kisumu West kane obila timo apedha mar manyo jii ma ok rwak otembni ma umo dhok kod um kata mask.
Jii 259 ma oyudi kawuononi ni jonikod Covid-19 makelo kwan duto chopo 670
Wuoi ma itudo gi neki mar nyathi e Homabay omaki
Magoha kawuono owacho ni pod ok ong’eyo kaber ka ibiro yawo skunde e dwe mar 9 higani 
Spika mar County ma Kisumu koro wacho ni gidwachako luwo wach bajet mane gikalo mar neno otii kode e nyayo dongruok
Ogai mar ODM Raila Odinga dhi nyime gi chango 
Kisumu County okelo App moro e mbui kata sime ma dhano biro tiyogo e ng’eyo ka gin kod Covid-19 kata ooyo 
Jii 7 moko ne ogoo fuai mar siling alufu 1 kuom ng’ato ka ng’ato gi doho ma Rongo e County ma Migori gi ketho mar bedo maok giruako mask
Kwan jii 247 ma oyudi ei kawuononi ni nikod Covid-19
Kenya kawuono obedo kod kwan maduong mokalo mag jomane oyudi ni nigi Covid-19 mane gin jii 389
Jii 2 moko jowito ngimagi e masira mar apaya mane otimore e apaya mawuok Oyugis kochimo Chabera ei Rachuonyo East 
Jii 28 ma oyudi ni jonigi tuo mar Covid
Outa duaro ni yiene jo ohala ma chiro Kibuye mondo jodogi e chirono
Tong' Kenya gi Tanzania pod ni nono!
Peter Odero Anditi ema oguel kaka City manager manyien ma boma ma Kisumu
Ochanda duaro ni piny owacho obed kod chenro maber mar konyo jogo ma pii mapong kendo mamuomore daro e miere
Kenya oloro tong mare kod piny Tanzania kod piny Somalia bende mar geng'o landruok mar Coronavirus
Magoha koro owuoyo ewii wach yao skunde
Kenya mar Jubilee gi KANU ochungi
Kwan jii maromo 23 ne oyudi ni nigi Coronavirus ei kawuononi
Gavana Nyongo okwayo pinje mag Africa ma Ugwe mondo jobed kod romo mar lalruok ewii pong mar Nam Lolwe
Kwand joma nigi Coronavirus e thurka koro osechopo jii 535
WHO onyiso luoro ne rumo mar Covid 19
Nam Lolwe opong' molak e miere
Obila ma Changamwe Mombasa pedho achije angwen mag njore
Nyasi mane sirkand county ma Kisumu obago Jomo Kenyatta Sports ground orumo apoya
Counties mag Nyanza emapod jokao namba korka landruok mag kute mag ayaki e pachoka
Manyaloromo familia 10 sani jodong maonge kuma chuoye wigi Sena Beach ei Mfang'ano bang mach maratipo wang'o utegi
Jagoro mar duond bura mar Jubilee Raphael Tuju oter gi ndege nyaka e pinje maoko dhi yudo thieth moyiedhi
Luoro marni jatuo maja China nyalo bedogi midhusi mar Corona omiyo okete kar kende e hospital ma Agakhan Kisumu
Ng'anyo ma Pumwani
Chudo mar KWS
Bura mane omako Seneta Outa owit oko
Gavanas ma Nyanza gi BBI
Ng'ur e od bura ma Homabay
Pasaka ma kende 2020
Board mar jotich piny owacho ochuogi Homabay
Obila ma Mombasa jopedho jatuo moro mar Coronavirus manyo oringo kar dak ma Old Town
Jotuo Kisumu oluoro osiptal!
Oula Ugenya
Lokruoge e od buara ma Homabay
'Quarantine' onge chudo
Nyongo owacho ni pod ok gibi yao otende kod kuonde chiemo mamoko ma County ma Kisumu
Jii 17 moko ne ogengnegi e centre ma igeng'onee jii ne Coronavirus e County ma Migori
Kitayama obalo gi Junet Mohamed ewii dhok mane Junet ogolo ni piny owacho mar Jubilee pok oketo okenge motegno mag kedo gi Covid
Bunge mar County ma Kisumu opuodho bajet mar silings million 200
Kwan jii man kod midusi mar Coronavirus e pachoka koro kawuono ochopo jii 887
Bonaya wacho ni gin bende kaka piny owacho pok ging'eyo chieng ma ibiro yawoe e skunde e pachoka
Familia maloyo 320 sani pii mapong kendo mamuomore odaro e miere ei West Kochia Rangwe
Jii 7 jowito ngimagi e masira mar apaya yoo Kisian e County ma Kisumu
Lweny mane obedo e kind owete ariyo okelo tho egweng ma Kokara e Sub County ma Rarieda
Jii osemedo thoo nikech oula
Jalupo moro ma ja higni 32 otho e pii e Nam Lolwe e Chula Ndeda e Sub County ma Bondo
Jii 21 ne oyudi ni jonigi tuo mar Covid
Jago moro owito ngimane kod mamoko 2 hinyruok marach e masira mar apaya mane otimore Rachuonyo East
Jii 5 moko jowito ngimagi e masira mar pii mojukogi e aora Nzoia e Sub County ma Ugunja
Kwan jogo duto man kod tuo mar Coronavirus e pachoka koro osechopo jii 830 ei kawuononi
Mama Ida Odinga owuoyo ewii bembo mag nyithindo manyiri gi iye ma oiu ma ithoro miyogi
Min od ogai mar ODM Raila Odinga, mama Ida Odinga koro kawuono ogolo yuak mare ewii wach ngima nyithindo manyiri mapachoka mowacho ni oket ngimagi kamarach gi achudhe moko ma bambogi kaachiel gi miyogi iye ma oiu moloyo to esechegi makoro ochwal mbele odiechieng ma ibiro yawoe skunde nyaka higa manyienni
Kanomedowuoyo ewii wachno mikai Ida nowacho ni duarore mondo bede migepe mag piny owacho jowuog oko motegno mar rakruok kod wach iye ma oiu ma ithoro miyo nyithindo ma nyirigo kaachiel gi kedo gi timbe moko magalagala mag bembo ma ithoro bambo godo nyithindo manyiri e thurkago
Jatelono nowacho ni mine ma jotelo manie kor gweng nyaka koro jobed e ong’ala manyime e neno ni gisieko kod chenro moko mabecho mag kedone ratich nyithindo manyiri e thurka
E tuak mane ogolone jofuamb weche kokalo kuom riuruok mare mong’ere kaka Ida Odinga Trust Foundation , mama Ida nowacho ni kadipo ni dhano jonyalombeko tol e kedo gi timbe maricho ma itimone nyithindo manyirigo to oneno kaen kod luoro ni nyithindo manyiri modhuro ma jonyalobiro rem dhi e school e higa manyien nikech birobedo ni ngimagi osekethi gi achudhe ma owachogo
Bende ne ogolo siem ne nyithindo manyiri madhi e school ni jotemie bedo motang moloyo e kinde rusani mondo gine ni gibedo modich mana gi gigo manyalobiro konyogi e ngimagi mabiro maok donjo e gik moko manyalobiro ketho ngimagi
Mama Ida nowacho ni ripot manyocha ogol kod riuruok mochungne yoore mag thieth e bwo piny mangima -World Health Organization -oyudore ni gino manego nyithindo manyiro moloyo gin tuoche moko ma goyogi ma ikelo gi weche mag nyuol kod weche mag mako iyego mowacho ni thoro nego nyiri ma hikgi nie kind 15 nyaka 19
Laktar moro ohango wito ngimane kaluwore gi tuo mar Corona e pachokae
Kuom thuolo mokuongo, laktar moro mapachokae owito ngimane kaluwore gi midusi mar Corona
Laktarno ma osebedo ka tiyo e kar thieth moro ma Nairobika, owito ngimane bang gamo midusi makochno
Maeri timore mana odiechieng achiel tok ka jagoro maduong mar riwruok laktache e thurka laktar Mwachonda Chibanzi, wacho ni jothieth maromo 257 osegamo kute mag Corona e thurka.
Nowacho ni moko kuom jok matiyo e sektor mar thieth bende osebedo gi tuo mar paro kaluwore gi tich ma gitiyo mag temo reso ngima jok mosegamo Corona.
Kwan jogo mane oyudi ni nigi Covid-19 kawuononi ne gin 447
Kenya kawuono ne ohango bedo kod kwan maduong gi duong mapokne ka one mag jogo mane oyudi kod midusi mar Coronavirus ei kawuononi mane gin jii 447 makoro ne kelo kwan jogo duto man kod tuono e pachoka chopo jii alufu 8 gi 975
Magi ne oyangi kod jatend migao mochungne yoore thieth e pachoka migosi Mutahi Kagwe
Kanowuoyo gi jopiny kachiel kachiel e tipo mar telebisen kowuok e boma ma Mombasa , migosi Kagwe bende ne olando ni nitie jii 4 moko mane tuono olal gi ngimane kawuononi kamoro kelo kwan jogo ma tuono oselal gi ngimagi e thurka chopo jii 173
Apis jaod bura ma Gem oketi e tago maliet ewii gedo mag apaya ma Gem kuno
Apis jaod bura ma Gem migosi Elisha Odhiambo koro ikwayo mondo okony e dhiro wach kongo kod bero apaya moko mag Kenya Rural Roads Authority -KERRA -mane oger e kar chung od bura ma Gem kuno
Kanowuoyo ewii wachno MCA ma South Gem Ward migosi David Onyango Audi nowacho ni gimor kod wach gedo mar apaya mawuok Kodiaga kochimo Wagai kod apaya mawuok Muhanda kochimo Nyangweso ma owacho ni ochiegni rumo
Kanomedowuoyo ewii wachno migosi Audi nowacho ni kar keto pachgi e apaya ma ogo lamgo ma gedo maggi dhi nyimeno , apis jaod burano onegobed ni keto pache e weche mag kongo kod bero apaya mag KERRA masani koro richo mokalo
Migosi Audi ne oyuak ni kata obedo ni apis mjumbeno oketo pache e apaya mag lam ma gedo maggi dhi nyimego , moko kuom apaya mag KERRA ma kar chung od bura ma Gem kuno ne oger e yoo mojuothore mokalo
MCAno mane rik wuoyo gi jogweng’e ma South Gem Ward ne jogolo rang’isi mar apaya mawuok Kaudha kochimo Omoth mane owacho ni ojuothi kod kambi mane gereno kod bende golo rang’isi mar apaya mawuok Akala kochimo Kotoo mabende nowacho ni owe ka ojuang
Ne okwayo apis jaod bura margi migosi Elisha Odhiambo nogono mondo mi oluu wach gedo mag apayago mar neno ni ogergi e rang’iny maduarore
Ywak jo Wang’chieng’
Familia ma kwangi ohewo 300 pod ywak ka gin e kar jot ma kojolo ma Osodo primary e location ma Wang’chieng’ e county ma ma Homabay bang’ ka pii oula ne odarogi e mieregi dweche ma ok tin ne 2 mokalo.
Familiago mawuok e gwenge mag Kobala, Komenya, Kowuor Agindo, Kasirawa kod Konyango omedo kwayo mondo mii resgi gidog e ngimagi ma pile.
Chenro mar Kazi Mtaani e kar chung od bura ma Homa Bay Town
Piny owacho mamalo sani koro kao rowere maloyo alufu 3 mawuok e kuonde dak mong’ohore ma boma ma Homa Bay ma gidhi ndiko e tich e bwo chenro mong’ere kaka Kazi Mtaani mar goyone rowerego atho kaluwore kod wach ngima masani koro tek tweta ma okel kod wach tuo mar Coronavirusni
Rowerego ma kwan gi romo alufu 3 gi 197 idhi kao e kuonde dak mong’ohore ma Homa Bay kuno ma gin Shauri Yako , Makongeni , Sofia kod Got Rabuor e kar chung od bura ma Homa Bay Town
Ruodhi ma gwengego gi jolupgi gie sechegi jodhi nyime gi yango rowere ma gidwa kaogo ka moko kuom gik maduarore en ni rowerego jobed kod opande kendo nyaka gibed jogo ma hikgi ochakore e 18 nyaka 35
Magi ne oyangi kod County Commissioner ma Homa Bay kuno migosi David Kipkemei mane owacho ni rowerego igeno ni jobiro tiyo tije mopogore opogore mag kibarua kaka beto bunge manie geng apaya , yueyo otaro ma pii mochido kalee kod yueyo apise mag piny owacho mar Countyno kuom tije mamoko
Kanomedowuoyo ewii wachno migosi Kipkemei nowacho ni piny owacho ochano kao rowere mawuok e kuonde dak mong’ohorego nikech wach ngima makoro tek mokal gi biro mar tuo magalagala mar Coronani
Kanowuoyo gi jofuamb weche e apise e boma ma Homa Bay , jatelono nowacho ni rowerego jobiro yudo silings 455 e odiechieng ka odiecheing kuom ndalo 11 kowacho ni chenrono geto gonyo ngima ne rowere mane jowito tijegi nikech wach biro mar tuono
Jii 278 oyangi ei kawuononi ni nigi midusi mar Covid-19
Kwan jogo duto man kod tuo mar Coronavirus e pachoka koro kawuononi ochopo jii alufu 8 gi 528 bang yudo jii 278 ei kawuononi mane nigi midusino
Magi ne oyangi gi jatend migao mochungne yoore mag thieth e thurka migosi Mutahi Kagwe mane owacho ni jii 278 go ne oyudi kuom jomane opim ne tuono ei seche 24 mokalo
Kanomedowuoyo ewii wachno migosi Kagwe bende ne oyango ni nitie jotuo moko 89 mane othiedhi ne midusi makochno ma ochango ei kawuononi mowe odhi pacho kaachiel gi yango ni nitie mana Counties 5 kende kuom Counties 47 mathurka mapok oyudie ng’ama nigi tuono
Tend skunde ma pachoka onyisi ni oduok ne jonyuol omenda mane gichulo ne term mar 2 gi term mar 3 mar higani; mano ne jonyuol ma yande osechudo ne nyithindgi.
Skunde oduoki omenda ne jonyuol
Jatend migao mar somo ngire George Magoha ema ogolo chik makamano ka kata kamano okoo ni tend skundego bende pod nikod thuolo mar bedo gi winjruyok gi jonyuolgo mar chwalo nyime omendago ochak tiyo e higa manyien koseyawu skunde.
Doho oweyo thuolo gi rambun mar siling milion 1 Dancun Ndiema ma en obila ma yande omaki kitudo gi nek mar nyathi ma jahigni 13 ma nyinge Yassin Juma e kar dak ma Huruma e county ma Nairobi.
Doho ogolo ng’eto ma kamano jumbe 2 bang’ ka nyocha otwo dhoge ni ne ok onego Yassin kaka ne osomne e doho.
Yassin ne onegi tarik 30 dwee mar 3 higani e kar dak ma huruma e kinde mane obila temo chuno jopiny mondo jodonj e ute koluwore gi chik mane kumo wuoth oko e seche ma okadho saa achiel mar odhiambo.
Jayal bura Luka Kimaru ogolo chik ne obilano ni kik chop machiegni gi tesend obilama Huruma.
Iyalo e loe gi okil kamaloka Danstun Omari.
Nek mar Yasin
Obila ma nyocha obambo nyako matin pok omaki
Familia ma nyocha nyathigi orochi ratiro mare ma omii ich e sub county ma Seme e county ma Kisumu, ywak ni gidak kod luoro nimar obila ma nonro ma oiwu yango ni ema ne omiyo nyathino ich pod baa abaya kendo pok omake.
Familiano mawuok kochiel mani Kombewa e sub county ma Seme, wacho ni obilano osebedo ka limo dalagi nyathino mar temo olo koyo kuomgi ewii wach burano.
Maa kata odoko ni jatend obila ma seme hellen rotich nyocha osekoo ni obilano ma en achich itimone nonro ewii rocho ratiro maar nyathino ma jahigni 15.
Yangore ni obilano temo kweyo wachno gi jo familia mar nyathino ma bende onge kod nyalo.
Nyakono ma ja klass 8 ma sani osenyono jumbe mar 7 nyaka ne ogam remo, sani ni e lwet riwruoge ma kedo ne ratiro mag jopiny kendo oket e bwoo arita.
Nyathi ma en achich mar nek oter e doho
Obila kawuono ochwalo e nyim doho japuonjre ma ja klass 9 ma itudo gi nek mar nyathi ma nyako ma ja klass 4 e gweng’ ma nduga mani e location ma Kachien e sub county ma Rachuonyo South e county ma Homabay.
Japuonjreno ma wuoi ma jahigni 15 ochopo e nyim jayal bura Joseph Karanja kama odonjne kod ketho mar nego Noel Adhiambo midenyo ma jahigni 11; mane en japuonjre e skul ma Kosele Community Christian Center e kar chung’ od bura ma Kasipul dwee mokalo.
Wuoino ne omaki juma mokalo kendo ma ogeng’ne e tesend obila ma oyugis bang’ nonro nyiso ni ne onego nyakono achiel ka achiel bang’ ywaruok ne bedo e kindgi ewii kar lago jamni.
Nonro mar bero mane otim ne ringre nyakono ne onyiso ni ne ogoye obindu e kar agoge ma korka achwich ma othoo bang’ wito remo mang’eny kendo mane omiyo adundo mare ochung’
Jomin buche okone doho ni nek mar ma noel ne otimore tarik 19 dwee mokalo.
Achijno odagi yie kod ketho kendo oweye thuolo gi bond mar silings alufu 200 ka sani to pod ogeng’ne e remand mar nyithindo e jela ma Kisii nyaka chop chul bondno.
Burano ochan winjo kendo tarik 13 mar dwee mar 10 higani
"Jo ohala manomi stall e chiro manyien ma Kisumo mongere kaka Chichwa market  ma bende pok ochako tiyo e stondegi,  okwa ni mondo mi ochak tiyo gi sitondego kapok jumani korumo. 
"
Kwache wacho ni jo ohala mathoth ne ok oyudo thuolo mar sitondego kokone jok manoyudo thuolo ni mondo jotii kodgi ma kaok kamano to inyalo bi mii jok mane ok oyudo to pod dwaro.
"
Nowacho ni bende chirono tich osechako dhiye maber kendo jongiewo medore piny aruu."
Chirono manosir gedo mare gi bengi maduonhg mar piny ngima nigi sitonde 500 kaachiel gi alak ma thuolo manyalo tingo jo ohala mamoko 200.
Jakom mar riwruok jo ohala ma tindo ma Kisumo  Anthony Kwache, wacho ni manyalo romo sitonde 100 pok wegi ochako loke.
Jii 12 otho gi Korona
Kwan jii maromo 12 otho kawuono kaluwore gi midhusi mar Corona e thurka. Maeri e kwan ma malo moloyo mar oganda motho e buo seche 24 nyaka ne tuoni chakre e pacho kae.
Jii mamoko 189 bende oyudi gi tuono e buo thuolo ma kamano.
 Jatend migao mar thieth mutahi kagwe , owacho ni kwan ma kama owuok kuom kwan jii maromo 1205 manopim.
Maeri koro kelo kwan duto mar jii moseyudi gi tuono e pacho kae chopo 10,294.
Raila oduogo pacho
Ogai mar ODM Raila odinga oseduogo e pacho kae bang bedo e piny Dubai kama noyude thieth.
 Raila nyomolo pacho kae odhiambo ma nyoro  bang bedo oko kuom jumbe adek.
Ndege kido mar jet airbus A318 nyopiyo e alak mar ndeke ma  JKIA kar saa adek gi dakika 49 bang wuok al Maktoum iInternational Airport Dubai saa 5.13pm.
Doho oreso Kidero
Doho ma malo ochungo kuom thuolo bura ma omako gavana machon ma Nairobi Dr. Evans Kidero; mano wach mibadhi mar shilings million 58.
Jayal bura mar doho ma malo John Onyiego ogolo chik ni chungi burano mondi bang’ gavana kidero dhii e doho chwalo ng’ur mare ni ketho ma odonjne godo ne wach chudo moko mane otim e yor mibadhi e bwoo tende ok gin adieri.
Jayal burano okoo ni ng’ur mar gavana Kidero no idhi winji kendo tarik 22 dweni.
Yiero mar Gor Mahia
Jii ma olap dhogi ndong’ ne lemo mopogore opogore e tend club mar Gor Mahia koro oyawunegi thuolo mar chwalo kwayo margi.
Board matayo yeiro mag Gor Mahia okoo ni jogo ma dwaro lemo koro nigi thuolo mar chwalo oboke maggi mag welo kata nomination ma ok okadho tich abich mar jumani.
Jagoro mar Board mar yiero e Gor Mahia, Kennedy Mbara okoo ni oboke mag nomination yudore e mbui mar Gor Mahia mar mano ma en gormahiafc.com.
Mbara okoo ni chike duto motenore gi dwaro mag yierono oseketi e mbui onogo kendo jochung’ biro yudo thuolo mar ng’eyo oboke to kod nonro duto ma owinjore gichwal kapod ok opuodhgi ne dhii chung.
Jochung’ biro chwalo oboke maggi e barup mbui mar gor mahia2020@gmail.com.
Yiero mar jotelo mag gor mahia dhii timore tarik 8 dwee mar 8 higani kochakore saa achiel mar okinyi nyaka saa apar mar odhiambo ka jogo mondikore kaka jokanyo mag gor mahia ema idhi mii thuolo mar goyo ombulu ka ma higani timore e yoo manyasani mar mbui nikech okenge ma oketi mag geng’o landruok mar midhusi mar coronavirus.
Noard mar yierono mar Gor Mahia otelne gi jakom mare Henry Ogoye, jagoro Kennedy Mbara to kod jakanyo ma en Cariuls Onyango.
Nyathi othoo e aora Kuja
Nyathi moro ma wuoyi ma jahigni 14 ne othoo e pii bang nimo e aora kuja gi e gweng’ ma umoja mani e location ma North Kanyikela e Sub county ma Ndhiwa e county ma Homabay.
Helisafan Buya ma ja klass 6 e skund primar ma Unga, nyo orado gi thone kanyo orik odhi lupo e aorano ka en kanyakla gi osiepene mamoko.
Ruoth ma North Kanyikela Elijah Abuto, okoo ni nyithindogo nyo jotemo lawo opato manyo pii tero to ema achiel kuomgino pii oywayo ka nyaka sani pod ok oyude.
Ripod nonro mane otim gi TIFA
Kwand atamalo 54 mag oganda jokenya ema oyudi ni wach tuo mar Coronavirusni omako e pachoka ka mamoko modong to tuono ok obadho koda entie koda oonge bende ok chalnegi
Maendi en kaluwore gi nonro mar ariyo manyocha otim kod kambi mar TIFA
E nonro mokuongo mane otim kod kambi mar TIFA nogono ne oyudi ni kwand atamalo 71 emane wachno omako chunygi e dwe mar 4 ka sani to koro kwan atamalo ma wach tuono omako chunygi odok piny kowuok e kwand atamalo 71 no nyaka e kwand atamalo 54
Bende nonrono yango ni kwand atamalo 54 mag oganda jokenya bende joneno ni tuono korka biromedo hinyo jii gie sechegi ka kwand atamalo 38 to jowacho ni marach mogik madine timre ne osetimore makoro sani to weche birodhi chakobedo maber .
Nonro bende wacho ni kwand atamalo 90 mag oganda jokenya joyie mondo mi pimgi ne tuo mar Coronavirusno ka kwand atamalo 10 modong to joluoro dhi e pimno nikech yoo ma ipimogo jii kod bende luoro wich kuot kadipo ni oyudi ni gin kod tuono
Jotend dho wedhe ma Rachuonyo North ogolo siem ewii kiluwa ma chik ok opuodho
Tend dho wedhe ma Sub County ma Rachuonyo North e County ma Homa Bay kawuono ne jogolo siem mager ne jolupo ma dho wedhe makuno ni kik gitem lupo e kud rech ma rech nyuolie mar konyo neno ni rech omedo nyuol kendo bendo mang’eny e Nam Lolwe kuno
Kanegimedowuoyo ewii wachno jotend dho wedhego ne joyuak ni thoth jolupo osebed ka isiemo ewii tim moro mar siko lupo mana e kuonde ma rach nyuoliego kagiwacho ni giduaro ni lupo kuondego koro obed tinda mar miyo rech thuolo mag nyuol kaka owinjore
Kanomedochiwo ler ewii wach achiel nogono jakom dho wedhe ma West Karachuonyo Ward migosi Samuel Osendo nowacho ni ok gibi yiene jolupo ma gweng’e kuno mondo mi joketh chikno mabende nowacho ni ne oketi kod bad migao mar fisheries kowacho ni jolupo ma obi oyudi ni ketho chikno ibiromako kendo tero e doho
To bende kanowuoyo ewii wach achiel nogono jatend dho wath ma Miti Mbili migosi Joram Otieno ne oseyo malit mokalo jokombe moko mag dho wedhe makono mane owacho ni jonyayo kiluwa moko ma chik ok opuodhogo kod bende nyayo weche mag lupo e kuonde ma rech nyuoliego kokalo kuom rem goyo ripod joma oyudi ni jotimo kiluwa machalo kamago
Kanomedowuoyo ewii wachno migosi Joram nowacho ni jolupo mapod jotiyo gi kiluwa ma chik ok opuodhogo ibiromako ma chwe maki nyaka gige lupo mekgigo bende imako
Kwan joma nigi Covid-19 e County ma Homa Bay kawuono ochopo jii 6
Kwan jogo man kod midusi mar Coronavirus e County ma Homa Bay koro kawuono ochopo jii 6
Maendi ne obedo bang yudo miyo moro ma ja ohala ma ja higni 52 gi tuono ei kawuononi
Miyono mabende iwacho ni wuok e gwenge mag Kochia Ward e Sub County ma Rangwe ne obiro dala e County ma Homa Bay kuno kane owuok e County ma Migori mane odakie kane otimo ohandeno
Ripot mane owuok e bad migao mochungne yoore mag thieth e County ma Homa Bay kuno nowacho ni bang jumbe 2 bang miyono duogo dala e gweng mane otedoe ma Kochia e County ma Homa Bayno to ne ochako winjo ka dende lit kane owinjo wich bar gi koyo e dende emane oringoe odhi e kar thieth ma Oasis Hospital e boma ma Homa Bay kuno mane opimee ma oyudi ni ne en kod tuo mar malaria
Magi ne oyangi kod jatend migao mochungne yoore mag thieth e County ma Homa Bay kuno ngire Muga mane owacho ni ngima miyono ne omedo bedo marach ema kaeto ne oduog odhi e kar thieth maduong ma Homa Bay tarik 7 dweni ema jathieth ma kanyo ne ochichie kode bang’e kane opime to oyudi ni oonge gi malaria to ne ineno ka liet mar dende ne ni malo kendo gocho mar adundone bende ne nimalo
Muga nowacho ni kanyo emane odhi okawie samples mage e hema moro maneoketi kanyo mane ipimoe jogo ma ichichgo ne tuo mar Covid-19 kaeto oter samples mekego ka KEMRI Kisumu ema kane ochopo kawuono to duoko ne oduogo ni en kod tuo mar Coronavirusni
Nowacho ni apisas mochungne yoore mag thieth ma Homa Bay kuno josechako luwo joma dinebed gi miyono machiegni mondo gin bende pimgi ka ginyalobedo gi tuono kabende ne olero ni miyono ne oter Nyagoro Isolation Centre e Sub County ma Rangwe ma idhiyoe nyime gi thiedhe
Jotich moko 4 mag State House ma Nairobi oyudi ni nigi midusi mar Coronavirus
Doho otamo familia mar James Oyugi e golo ringre wuodgino e bur kakane rik giduaro
Ringre jogo duto manyocha otho e Nam Lolwe bang rao loko yiegi e Sub County ma Bondo ne oyudi
Ywaruok mar Ford Kenya
Kwan jii maromo 105 mane oyudi ni nigi Covid-19 e pachoka ei kawuoni
Nkurunziza ong’ielo orengo 
Kwan joma ochango kawuononi gin jii 97 ma enie kwan maduong mokalo
Wetangula othich oko ayanga kaka jakom Ford Kenya 
Maraga kawuono ong’iso jatend piny Kenya Uhuru Kenyatta e lela ni telo mamalo sando bad migao mar doho 
Wabunge ma Kisumu ikwayo ni jondikne KENHA ewii nderni mekgi matindo tindo ma gibiroduaro ni goo lam 
Familia mar mosenindo migosi James Oyugi mane otho gi tuo moro mane ichichgo ni mar Coronavirus ne jochak obedo kod lal maduong bang doho mamalo ma Siaya bende ne chak tamruok miyogi thuolo mar kunyo ringre wuodgino mondo gigol e bur kaka nyochane rik giduaro
Katakamano kane ong’ado burano jang’ad buche ma doho ma Siaya Lady Justice Roselyn Aburili nowacho ni en adiera ni ratich mosenindo Oyugi to ne okethi adiera kaluwore gi yoo marach mane oike godo to en ni dohono ne bende ng’iyo kama gole e burno nyalobiroketoe ngima oganda ma gwenggi kanyo kaluwore gi chich ma ichich kode ni ne otho gi tuo mar Coronavirusno kanowacho ni yoot mondo ohiny ngima oganda ma okelne oganda tuo
Familiano ma oting’o nyamin Oyugi miluongo ni Joan Akoth kod wuod Oyugi nogono miluongo ni Brian Oyugi kokalo kuom okil margi ne joduaro ni ringre ng’atgino gol e bur kanegiwacho ni yoo mane oike godo ne en yoo marach maok ik godo dhano , yoo magalagala mane ogwenyore gi kit luo gi timbegi
Familia mar James Oyugi mabende ne jatich machon mar kambi mar Kenya Ports Authority ne rik jotero kwayo margi e nyim doho kane giduaro ni doho ne ochun bad migao mochungne yoore mag thieth e County ma Siaya kuno mondo oyienegi gigol ringre wuodgino e bur mondo mi dhi timne bero mar yango gima dine nege kod bende timone iko malong’o kendo mowinjore ma onegobed ni itimo ne dhano
Lady Justice Aburili nowacho ni en keto ngima oganda kamarach mar gamo tuo moloyo king’iyo ni mosenindo migosi Oyugi ne oiki maonge sanduku kane oboye mana gi juala kende kowacho ni golo ringre e bur ni odhi timne berono nyalobiro hinyo ngima oganda nyowuoyo
Ne oduog ong’ado ni piny owacho mar County ma Siaya ema mondo ochul garama duto ma otigo e yalo burano kod neno ni liend oyugino bende ogo plata maber kaka owinjore
Koro gikone to ringre jalupo moro ma ja higni 34 mane otho e Nam Lolwe gi owadgi moro bang rao monjogi e dho wath ma Obondo Beach e Sub County ma Bondo e County ma Siaya ne oyudi
Ringre Domnic Ojaro ne ogol e pii e Nam Lolwe kuno ei kawuononi bang manye kuom ndalo 2 mangima maonge yueyo -menyo manyochane itimo kod jolupo wetene
Ojaro kod owadgi Arthur Ouma Akach manyo oyud ringre nyoro godhiambo , nyochane jotho e pii bang’e kane rao oyiecho yie margi mane ginie iye ma ochwe olorokore kodgi e nam ei otieno mar chieng 5
Jolupogo ne joromo gi thogi kane gidhi lupo e Nam Lolwe kuno makoro rao ne baroe yiegino
Jalup ruoth ma Utonga sub location Asha Chacha ne oyango adiera mar wachno kane owacho ni ringre jolupo ariyogo ne oseyudi duto ma oter e kar kano ringre joma otho ma kar thieth ma Bondo Sub County Hospital ma idhi timonegie bero ka irito hiko chenro mag iko
Seneta mar county ma Bungoma migosi Moses Wetangula owere gi bura ma nyocha omako ne ja od bura maa Kanduyi migosi Wafula Wamunyinyi gi ja od bura ma Tongaren migosi Eseli Simiyu.
Maa bang’ ka apis mar jandik duond buche ka otelne gi mikayi Anne Nderitu ochako oloko pache kendo rucho ote ma nyocha ochapi e oboke moyiedhi mar piny owacho ni tend duond bura mar Ford Kenya oloki kendo ogol e lemo mare migosi moses wetangula kaka ogai mar Ford Kenya.
Okil kamaloka mar migosi Wetangula mano Nelson havi, olero ni jandik duond buche okoo ni ywaruok mani e Ford Kenya koro owinjore chwal mana ne duol mawinjo ng’ur mawuoke duond buche.
Kwan jogo duto makoro jonigi tuo mar Coronavirus e pachoka nyaka e kawuononi gin jii alufu 3 gi 94
Magi ne oyangi kod jalup jatend migao mochungne yoore mag thieth e pachoka laktar Rashid Aman mane owacho ni kwan no ne ochopo alufu 3 gi 94no bang yudo jii 105 ei kawuononi man kod tuono
Kanowuoyo gi jopiny kachiel kachiel e tipo mar telebisen kowuok Afya House e boma ma Nairobika laktar Aman nowacho ni kuom jii 105 mane oyudi kod tuo mar Covid-19no ei kawuononi 96 ne gin jokenya ka 9 kende emane welo
Bende jatelono ne oyango ni nitie ng’at achiel mane otho kawuononi kod tuono makoro kelo kwan jogo duto ma tuono osenego e thurka chopo jii 89
Magi oyangi kod piny owacho mar piny Burundi kuno mane olando ni Nkurunziza nyo otho nyoro e kar thieth ma Karusi Fiftieth Anniversary Hospital kaluwore gi chung ma apoya mar adundo
Tuak mane ogol kod piny owacho ma Burundi kuno wacho ni jatelono nyochane oruaki e od thieth chieng ngeso bang’e kane ochako winjo kaen kod del malit
Bang mano ngimane ne oduog obedo kod lokruok ma ochako dhi maber ema kendo kanyo ochopo nyoro wuok tich to adundo mare nyo ochwee omokoe ka yoore duto manyo otem tiyogo mondo orese mondo adundo mare odog ogochi e yoo makare nyo otamore mochwe ong’ielo orengo mana e yoo machalo kamano
Min ode mama Denise Nkurunziza bende gie sechegi iwacho ni dhi nyime gi yudo lokruok e kar thieth ma Aga Khan Hospital buore Nairobka bang’e kanyochane oyude ni en kod tuo mar oronavirus
Mosenindo Nkurunziza inyalo paro ni ne owacho e lela ni tuo mar Coronavirus onge e pinye ma Burundi kuno kendo ne ochayo chike duto mane oketi kod riuruok mar World Health Organization mag kedo kod midusi makochno
Burundi koro nyochane otieko yiero mare mar laro kom jatend piny tarik 20 mar dwe mokalo bang campaign mane gibedo godo kuom dwe achiel mangima mar laro komno-mabende iwacho ni ne oketo ngima dhano maromo million modhuro ma pinye kuno e kamarach mar gamo tuo mar Coronavirusno
Kenya kawuono obedo kod kwan maduong gi duong mapokne ka one mag jomane othiedhi ka jonigi tuo mar Coronavirus ma ochango ka jii mane ochangogo gin 97
Magi ne oyangi kod jalup jatend migao mochungne yoore mag thieth e pachoka laktar Rashid Aman mane owacho jii mane ochango kawuononi gin 97 makoro kelo kwan jogo duto ma osechango e thurka chopo jii 849
Katakamano laktar Aman nowacho ni nitie jago moro 1 mane otho nikech tuo mar Coronavirusno ei kawuononi makoro kelo kwan jogo duto ma josetho nikech tuono e pachoka chopo jii 85
Magi nowacho kata obedo ni kawuono ne oyudi jii 95 man kod tuono kuom dhano alufu 1 gi 96 mane opim ne tuono ei seche 24 mokalo ka Marsabit bende koro ne oyudie ng’ama nigi tuono makoro kelo kwan Counties ma midusi mar Coronavirusno osechope e pachoka chopo Counties 38
To kuom Sub Counties to Kibra ema pod okao namba achiel Nairobika ka Mvita ema okao namba gi kwan maduong mag tuono e County ma Mombasa
Jothieth moko 3 ma County ma Nyeri e moko kuom jomanyien ma ogamo tuono kuom jii mane oyudi gi midusi marachno ei kawuononi
Moses Wetangula gikone to othich oko ayanga kaka jakom mar Ford Kenya kendo kare okau kod Wafula Wamunyinyi. Maeri en bang jandik duond buche mag siasa Anne Nderitu goyo chapa lokruok ma kamago e oboke moyiedhi mar piny owacho.
Lokruok ma kamago ni e oboke ma kawuono ka Chris Mandu bende koro e jagoro maloso chenro e chamano ka okao kar Josephine Maungu.
Maeri timore mana ndalo 4 bang jaod bura ma Tongaren Eseli Simiyu wacho ni ok obi dok chien e lweny mar thicho oko Wetangula
Ogai mar bad migao mar doho Justice David Maraga, okwayo jatend piny Kenya migosi Uhuru Kenyatta ni owe sando bad migao mar doho.
Kanoloso gi jofwamb weche kowuok e apisi mare manie doho ma Supreme, Maraga nowacho ni Kenyatta osedagi romo kode mondo mi gitwagie moko kuom gigo moneno kaok dhi maber e kind telo ma malo kod mano mar bad migao mar doho.
Achiel kuom gigo ma Maraga neno kaka achaye mitimo ne bad migao mar doho en tamruok Uhuru yiero jongad buche 41 manowalne kod duol mochungne tije e bad migao mar doho JSC
Nowacho ni buche ngeny e doho ma kaok Uhuru opuodho yiero mar jongad buchego, to ka ng’ato omako bura sani e doho to inyalo ana bi winje higa manyien kaluwore gi nok mar jongad buche
Jotelo ma County ma Kisumu ma gwengegi apaya mar kilomita 62 mawuok Mamboleo kakalo Chemelil -Muhoroni nyaka Kipsitet biro kalee koro igeno jobiro ndiko kwayo mekgi ne bad migao mar apaya kata the Kenya National Highway Authority ewii nderni moko matindo tindo ma gwengegi kono ma ginyaloduaro ni goo lam
Magi ne oyangi kod Governor ma Kisumu kuno ngire Anyang Nyong’o mane owacho ni bang romo mane gibedo godo e juma mokalo gi jotelo mag county mareno koro ne giwinjore ni jotelogo giwegi ema jobiro lero nderni ma gibiroduaro ni goo lamgo
Nowacho ni nderni matindo tindo ma owuoyeego ma ibiro baro kuwuok kuom apaya madongo ma gwengego ema ibiro tiyo godo e keto yoore mag wuoth obed mayot e Sub Counties duto mag County ma Kisumu kuno
Apaya maduong mawuok Mamboleo nyaka Kipsitetno biro kalo e Sub Counties kaka Kisumu West , Kisumu East , Muhoroni kod Nyando
Jotich moko 4 mag state house ma boma ma Nairobika oyudi ni jonikod midusi mar Coronavirus
Magi oyangi gi jawach eloo State House nyadendi Kanze Dena mane owacho ni jogo nyocha opim ne tuono e pimo manyocha otim chieng tich 4
Kanomedochiwo ler ewii wachno Kanze nowacho ni jotich duto mag State House ipimoga moting’o e kinde ka kinde moting’o nyaka jatend piny Kenya migosi Uhuru Kenyata gi familia mare mar ng’eyo chal margi ne tuo mar Covid -19no kowacho ni jii 4 mane oyudi ni kod tuono sani jonie kar thieth ma Kenyatta University Teaching , Referal and Research Hospital ma gidhiyoe nyime gi yudo thieth
Kanze bende ne olero ni familia mag jii 4 go kod jomane gibedo godo machiegni bende sani ing’iyo wechegi mag thieth
Katakamano ne olero ni jatend piny Kenya migosi Uhuru Kenyatta kod familia mare to ler ka pamba kendo onge kod midusi mar Covid-19no kaluwore kod duoko mar pim manyochane otimnegino

